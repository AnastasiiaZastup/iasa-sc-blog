---
slug: quota
title: Квоти: варто чи ні…
authors: [eva, alina]
tags: [IASA SC, ІПСА, ABIT, ВСТУП]
date: 2023-07-18T17:00
keywords: [квота, іпса, ші, університет, інститут, факультет, вступ, iasa, cathedra, faculty, institute]
---

**КВОТА** – це визначена частина доступних місць в університеті, яка призначена для певних категорій вступників із метою забезпечення рівних можливостей в освітній системі.

<!--truncate-->

**Квота ≠ пільга!**

Квоти можуть встановлюватися для різних груп абітурієнтів, залежно від їхньої соціальної, етнічної, економічної або іншої статусної належності. Вони забезпечують однакові можливості отримання вищої освіти певним категоріям матурантів, які можуть натрапляти на складнощі або нерівність у доступі до навчання. Для вступу в ІПСА ти можеш використати одну з 3 типів квот, про які йдеться докладніше нижче.

**КВОТА 1** діє для абітурієнтів, які вступають на основі [індивідуальної усної співбесіди](https://osvita.ua/consultations/bachelor/64887/) (крім суб’єктів, які мають право на квоту 2), дітей-сиріт, осіб віком до 23 років, позбавлених батьківського піклування, й людей з інвалідністю.

**КВОТА 2** — пільгова категорія громадян, які знаходяться в районах проведення воєнних (бойових) дій або які перебувають у тимчасовій окупації. Перелік селищ і міст можна знайти за посиланням.

**КВОТА ДЛЯ ІНОЗЕМЦІВ** — визначена частина обсягу бюджетних місць, яка використовується для прийому вступників із числа:

+ іноземців, які прибувають на навчання відповідно до міжнародних договорів України;

+ осіб, які мають посвідчення закордонного українця й не проживають постійно в Україні.

## ДЕ ОФОРМИТИ КВОТУ?

Щоб отримати квоту, тобі потрібно звернутися до найблищого ЗВО, який є підпорядкованим твоєму місту / району / області, або до того навчального закладу, куди ти плануєш вступати, та надати необхідні документи.

Докладнішу інформацію про оформлення квоти-2 в КПІ можна знайти за [посиланням](https://pk.kpi.ua/ont/).

### КІЛЬКІСТЬ БЮДЖЕТНИХ МІСЦЬ ДЛЯ КВОТНИКІВ В ІПСА*

**122 Комп’ютерні науки:**

квота-1: 3 

квота-2: 11 

**124 Системний аналіз:**

квота-1: 7

квота-2: 13

* – приблизна кількість за 2022 рік.

У КПІ ім. Ігоря Сікорського регламентована кількість місць за квотами становить не більше 5% від максимального обсягу державного замовлення для квоти-1 та 10% для квоти-2 (для будь-якої спеціальності кожного факультету / інституту).


## ПИТАННЯ-ВІДПОВІДЬ або змоделюємо ситуацію… 

Уявімо, що є два абітурієнти-2023: Василь із балом 195 та Петро з балом 180. Обидва хочуть вступити в ІПСА. Петро має квоту. 

#### _«Якщо я подаю заяву з квотою, то чи буду в загальному рейтингу?»_

Усі заяви входять до загального рейтингу, але на початку списку знаходяться квотники за рейтинговим баллом. Отже, у випадку наших уявних вступників, Петро знаходитиметься вище за Василя в переліку, оскільки він має квоту.

#### _«Чи конкурують квотники зі звичайними вступниками за бюджетні місця?»_

Для квотників виділена певна кількість бюджетних місць, тому змагання за безкоштовне навчання відбувається окремо відповідно до умов вступу.

Отже, Василь і Петро борються за окремі бюджетні місця.

#### _«Якщо ти не проходиш за квотою, можливість пройти на бюджет у загальному рейтингу вже зникає?»_

На жаль, якщо абітурієнт з квотою не отримує статус «рекомендовано на бюджет», то подавати документи він може тільки на контрактну форму навчання. Зазначимо, в такому разі раніше розставлена пріоритетність не відіграє ніякої ролі.

#### _«Мене можуть рекомендувати тільки на одне бюджетне місце, якщо я подаюся з квотою?»_

Ні, таких вступників можуть рекомендувати одразу на декілька місць (від 1 до 5). 

Наприклад, Петро подавав 5 заявок у КПІ на такі спеціальності: 122 (1), 124 (2), 121(3), 125(4), 123(5). Цифра в дужках позначає нумерацію пріоритетів.

Спочатку відповідь прийшла за третім пріоритетом на 121 спеціальність, отже, заявки на 125 й 123 вже навіть не розглядаються. Теперь Петро має можливість або чекати відповіді на заяви, подані на 122-у та 124-у, або одразу звертатися до деканату 121-ої та подавати документи.

**Варто пам’ятати**, що процедура вступу Василя виглядатиме інакше, і йому зможе прийти лише одна рекомендація до зарахування на бюджет.

#### _«Якщо мене рекомендували на декілька місць, то чи можу я обирати серед них?»_

Ні, у разі рекомендації за декількома пріоритетами ти маєш право вступати на бюджет тільки за вищим пріоритетом. На контракт — будь-куди.

Повернемося до випадку Петра. Отже, у результаті він отримав рекомендації за першими трьома пріоритетами. Тож, тепер він має право вступати на бюджет <u>тільки</u> на 122 спеціальність (перший пріоритет). А заявки на 124-у та 121-у будь автоматично скасовані. 

#### _«Якщо людина з квотою відмовилася від бюджетного місця, то воно зникає чи передається наступному за списком?»_

Якщо такий вступник відмовився від бюджетного місця, то воно **не** зникає, а переходить до наступного за списком абітурієнта з квотою.

Розглянемо на прикладі Петра. Оскільки він автоматично відмовляється від місць на 124 і 121 спеціальностях, то з’являються 2 вільних бюджетних місця відповідно, на кожне з яких претендує наступна людина після останньої рекомендованої. (Зазначимо, що всі ці вступники повинні мати однаковий тип квоти.) 

#### _«Якщо я квотник і потрапляю на контракт, чи можу перевестися на бюджет?»_

Якщо після зарахування всіх вступників залишаються вільні бюджетні місця, то на них можуть переводити контрактників. <u>Квотники та пільговики будуть у пріоритеті</u>.

#### _«Якщо в мене оформлена квота, чи обов'язково використовувати її при вступі?»_

Під час створення заявки в електронному кабінеті вступника ти побачиш можливість обирати використовувати квоту при подачі документів для вступу чи ні.

Слідкувати за рейтингом подачі заявок можна на сайті [Вступ.юа](https://vstup.osvita.ua/r27/174/) або [АбітПошук](https://abit-poisk.org.ua/rate2023/univer/174).
